诗人:于邺
作品数目：21篇
朝代：唐代
诗人简介：于邺[唐]（约公元八六七年前后在世）字武陵，（他书均以于邺、于武陵为二人，如：新唐书艺文志既录于武陵诗一卷，又有于邺诗一卷，全唐诗以于武陵为会昌时人，复以于邺为唐末人。此...
<<春过函谷关>> <<天南怀故人>> <<客中月·离家凡几宵>> <<书怀·长安多路岐>> 
<<秋夕闻雁>> <<游中梁山·僻地好泉石>> <<书情·负郭有田在>> <<涂中作·西南千里程>> 
<<褒中即事>> 

于邺的诗词全集

秋夕闻雁
于邺
星汉欲沉尽，谁家砧未休。忽闻凉雁至，如报杜陵秋。
千树又黄叶，几人新白头。洞庭今夜客，一半却登舟。
白头
褒中即事
于邺
风吹残雨歇，云去有烟霞。南浦足游女，绿苹应发花。
远钟当半夜，明月入千家。不作故乡梦，始知京洛赊。
半夜
岁暮还家
于邺
东西流不驻，白日与车轮。残雪半成水，微风应欲春。
几经他国岁，已减故乡人。回首长安道，十年空苦辛。
故乡
天南怀故人
于邺
独行千里尘，轧轧转征轮。一别已多日，总看成老人。
洞庭雪不下，故国草应春。三月烟波暖，南风生绿苹。
烟波
书情·负郭有田在
于邺
负郭有田在，年年长废耕。欲磨秋镜净，恐见白头生。
未作一旬别，已过千里程。不知书与剑，十载两无成。
无成
题华山麻处士所居
于邺
贵贱各扰扰，皆逢朝市间。到此马无迹，始知君独闲。
冰破听敷水，雪晴看华山。西风寂寥地，唯我坐忘还。
华山
春过函谷关
于邺
几度作游客，客行长苦辛。愁看函谷路，老尽布衣人。
岁远关犹固，时移草亦春。何当名利息，遣此绝征轮。
名利
客中月·离家凡几宵
于邺

离家凡几宵，一望一寥寥。新魄又将满，故乡应渐遥。
独临彭蠡水，远忆洛阳桥。更有乘舟客，凄然亦驻桡。

洛阳
书怀·长安多路岐
于邺
长安多路岐，西去欲何依。浮世只如此，旧山长忆归。
自离京国久，应已故人稀。好与孤云住，孤云无是非。
是非
游中梁山·僻地好泉石
于邺
僻地好泉石，何人曾陆沉。不知青嶂外，更有白云深。
因此见乔木，几回思旧林。殷勤猿与鸟，唯我独何心。
乔木
涂中作·西南千里程
于邺
西南千里程，处处有车声。若使地无利，始应人不营。
天涯犹马到，石迹尚尘生。如此未曾息，蜀山终冀平。
天涯
还家·为客忆归舍
于邺
为客忆归舍，归来还寂寥。壮时看欲过，白首固非遥。
独酌几回醉，此愁终不销。犹残鸡与犬，驱去住山椒。
寂寥
路傍草·春至始青青
于邺
春至始青青，香车碾已平。不知山下处，来向路傍生。
每岁有人在，何时无马行。应随尘与土，吹满洛阳城。
洛阳
洛中有怀
于邺
潺潺伊洛河，寂寞少恩波。
銮驾久不幸，洛阳春草多。
洛阳
送魏山韦处士
于邺
阴阴亭际间，相顾惨离颜。
一片云飞去，嵯峨空魏山。
嵯峨
白樱树·记得花开雪满枝
于邺

记得花开雪满枝，和蜂和蝶带花移。
如今花落游蜂去，空作主人惆怅诗。

惆怅
下第不胜其忿题路左佛庙
于邺
雀儿未逐扬风高，下视鹰鹯意气豪。
自谓能生千里足，黄昏依旧委蓬蒿。
蓬蒿
与僧话旧·草堂前有山
于邺






草堂前有山，一见一相宽。处世贵僧静，青松因岁寒。
他山逢旧侣，尽日话长安。所以闲行迹，千回绕药栏。





...
长安
赠王道士·日日市朝路
于邺
日日市朝路，何时无苦辛。不随丹灶客，终作白头人。
浮世度千载，桃源方一春。归来华表上，应笑北邙尘。
桃源
友人亭松·俯仰不能去
于邺

俯仰不能去，如逢旧友同。曾因春雪散，见在华山中。
何处有明月，访君听远风。相将归未得，各占石岩东。

华山
过洛阳城·古来利与名
于邺
古来利与名，俱在洛阳城。九陌鼓初起，万车轮已行。
周秦时几变，伊洛水犹清。二月中桥路，鸟啼春草生。

于邺的诗词名句全集
