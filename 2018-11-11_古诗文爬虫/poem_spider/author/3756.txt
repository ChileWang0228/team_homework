诗人:楼璹
作品数目：42篇
朝代：宋代
诗人简介：楼璹，字寿玉，又字国器。鄞县人。生于北宋元祐五年，楼异之子。宋高宗时作过首都所属的临安府于潜县令。编制了《耕织图》，反映江南农业情况。每图皆配以五言八句诗，书后...
<<耖·脱绔下田中>> <<三耘·农田亦甚劬>> <<拔秧·新秧初出水>> <<二耘·解衣日炙背>> 
<<插秧·晨雨麦秋润>> <<灌溉·揠苗鄙宋人>> <<浸种·谿头夜雨足>> <<砻·推挽人摩肩>> 
<<碌碡·力田巧机事>> 

楼璹的诗词全集

耕·东皋一犁雨
楼璹
东皋一犁雨，布谷初催耕。
绿野暗春晓，乌犍苦肩赪。
我衔劝农字，杖策东郊行。
永怀历山下，法事关圣情。
法事
二耘·解衣日炙背
楼璹
解衣日炙背，戴笠汗濡首。
敢辞冒炎蒸，但欲去莨莠。
壶浆与箪食，亭午来饷妇。
要儿知稼穑，岂曰事携幼。
亭午
耖·脱绔下田中
楼璹
脱绔下田中，盎浆著塍尾。
巡行遍畦畛，扶耖均泥滓。
迟迟春日斜，稍稍樵歌起。
薄暮佩牛归，共浴前谿水。
稍稍
碌碡·力田巧机事
楼璹
力田巧机事，利器由心匠。
翩翩转圜枢，衮衮鸣翠浪。
三春欲尽头，万顷平如掌。
渐暄牛已喘，长怀丙丞相。
丞相
三耘·农田亦甚劬
楼璹
农田亦甚劬，三复事耘耔。
经年苦艰食，喜见苗薿薿。
老农念一饱，对此出馋水。
愿天均雨暘，满野如云委。
老农
拔秧·新秧初出水
楼璹
新秧初出水，渺渺翠毯齐。
清晨且拔擢，父子争提携。
既沐青满握，再栉根无泥。
及时趁芒种，散著畦东西。
芒种
缫丝·连村煮茧香
楼璹
连村煮茧香，解事谁家娘。
盈盈意媚灶，拍拍手探汤。
上盆颜色好，转轴头绪长。
晚来得少休，女伴语隔墙。
头绪
浴蚕·农桑将有事
楼璹
农桑将有事，时节过禁烟。
轻风归燕日，小雨浴蚕天。
春衫卷缟袂，盆池弄清泉。
深宫想斋戒，躬桑率民先。
斋戒
插秧·晨雨麦秋润
楼璹
晨雨麦秋润，午风槐夏凉。
谿南与谿北，啸歌插新秧。
抛掷不停手，左右无乱行。
我将教秧马，代劳民莫忘。
左右
灌溉·揠苗鄙宋人
楼璹
揠苗鄙宋人，抱瓮惭蒙庄。
何如衔尾鸦，倒流竭池塘。
{左禾右罢}稏舞翠浪，籧篨生昼凉。
斜阳耿衰柳，笑歌閒女郎。...
女郎
浸种·谿头夜雨足
楼璹
谿头夜雨足，门外春水生。
筠篮浸浅碧，嘉谷抽新萌。
西畴将有事，耒耜随晨兴。
只鸡祭句芒，再拜祈秋成。
西畴
砻·推挽人摩肩
楼璹
推挽人摩肩，展转石砺齿。
殷床作春雷，旋风落云子。
有如布山川，部娄势相峙。
前时斗量珠，满眼俄有此。
满眼
入仓·天寒牛在牢
楼璹
天寒牛在牢，岁暮粟入庾。
田父有余乐，炙背卧檐庑。
却愁催赋租，胥吏来旁午。
输官王事了，索饭儿叫怒。
胥吏
簸扬·临风细扬簸
楼璹
临风细扬簸，糠粃零风前。
倾泻雨声碎，把翫玉粒圆。
短裙箕帚妇，收拾亦已专。
岂图较斗升，未敢忘凶年。
收拾
布秧·旧谷发新颖
楼璹
旧谷发新颖，梅黄雨生肥。
下田初播殖，却行手奋挥。
明朝望平畴，绿鍼刺风漪。
审此一寸根，行作合穗期。
平畴
持穗·霜时天气佳
楼璹
霜时天气佳，风劲木叶脱。
持穗及此时，连枷声乱发。
黄鸡啄遗粒，乌鸟喜聒聒。
归家抖尘埃，夜屋烧榾柮。
尘埃
舂碓·娟娟月过墙
楼璹
娟娟月过墙，簌簌风吹叶。
田家当此时，村舂响相答。
行闻炊玉香。会见流匙滑。
更须水转轮，地碓劳蹴蹋。
会见
籭·茅檐閒杵臼
楼璹
茅檐閒杵臼，竹屋细籭簸。
照人珠琲光，奋臂风雨过。
计功初不浅，饱食良自贺。
西邻华屋儿，醉饱正高卧。
风雨
收刈·田家刈穫时
楼璹
田家刈穫时，腰鎌竞仓卒。
霜浓手龟坼，日永身罄折。
儿童行拾穗，风色凌短褐。
欢呼荷担头，望望屋山月。
风色
登场·禾黍已登场
楼璹
禾黍已登场，稍觉农事优。
黄云满高架，白水空西畴。
用此可卒岁，愿言免防秋。
太平本无象，村舍炊烟浮。
太平
一耘·时雨既已降
楼璹
时雨既已降，良苗日怀新。
去草如去恶，务令尽陈根。
泥蟠任犊鼻，膝行生浪纹。
眷惟圣天子，傥亦思鸟耘。
膝行
淤荫·杀草闻吴儿
楼璹
杀草闻吴儿，洒灰传自祖。
田田皆沃壤，泫泫流膏乳。
塍头乌啄泥，谷口鸠唤雨。
敢望稼如云，工夫盖如许。
工夫
上簇·采采绿叶空
楼璹
采采绿叶空，翦翦白茅短。
撒簇轻放手，蚕老丝肠嫩。
山市浮晴岚，风日作妍暖。
会看茧如瓮，累累光眩眼。
累累
纬·浸纬供织作
楼璹
浸纬供织作，寒女两髻丫。
缱绻一缕丝，成就百种花。
弄水春笋寒，卷轮蟾影斜。
人閒小阿香，晴空转雷车。
晴空
喂蚕·蚕儿初饭时
楼璹
蚕儿初饭时，桑叶如钱许。
扳条摘鹅黄。藉纸观蚁聚。
屋头草木长，窗下儿女语。
日长人颇閒，鍼线随织补。
儿女
杼耨·雨笠冒宿雾
楼璹
雨笠冒宿雾，风蓑拥春寒。
破块得甘霔，齧塍浸微澜。
泥深四蹄重，日暮两股酸。
谓彼牛后人，著鞭无作难。
作难
採桑·吴儿歌採桑
楼璹
吴儿歌採桑，桑下青春深。
邻里讲欢好，逊畔无欺侵。
筠篮各自携，筠梯高倍寻。
黄鹂饱紫葚，哑咤鸣绿阴。
黄鹂
蚕蛾·蛾初脱缠缚
楼璹
蛾初脱缠缚，如蝶栩栩然。
得偶粉翅光，散子金粟圜。
岁月判悠悠，种嗣期绵绵。
送蛾临远水，早归属明年。
岁月
大起·盈箱大起时
楼璹
盈箱大起时，食桑声似雨。
春风老不知，蚕妇忙如许。
呼儿刈青麦，朝饭已过午。
妖歌得绫罗，不易青裙女。
过午
二眠·吴蚕一再眠
楼璹
吴蚕一再眠，竹屋下帘幕。
拍手弄婴儿，一笑姑不恶。
风来麦秀寒，雨过桑沃若。
日高蚕未起，谷鸟鸣百箔。
拍手
络丝·儿夫督机丝
楼璹
儿夫督机丝，输官趁时节。
向来催租瘢，正为坐踰越。
朝来掉籰勤，宁复辞腕脱。
辛勤夜未眠，败屋灯明灭。
辛勤
三眠·屋里蚕三眠
楼璹
屋里蚕三眠，门前春过半。
桑麻绿阴合，风雨长檠暗。
叶底虫丝繁，卧作字画短。
偷閒一枕肱，梦与杨花乱。
字画
下蚕·谷雨无几日
楼璹
谷雨无几日，谿山暖风高。
华蚕初破壳，落纸细于毛。
柔桑摘蝉翼，簌簌才容刀。
茅檐纸窗明，未觉眼力劳。
眼力
下簇·晴明开雪屋
楼璹
晴明开雪屋，门巷排银山。
一年蚕事办，下簇春向阑。
邻里两相驾，翁媪一笑欢。
后妃应献茧，喜色开天颜。
炙箔·峩峩爇薪炭
楼璹
峩峩爇薪炭，重重下帘幕。
初出虫结网，遽若雪满箔。
老翁不胜勤，候火珠汗落。
得閒儿女子，困卧呼不觉。
儿女
祝谢·春前作蚕市
楼璹
春前作蚕市，盛事传西蜀。
此邦享先蚕，再拜丝满目。
马革裹玉肌，能神不为辱。
虽云事渺茫，解与民为福。
渺茫
捉绩·麦黄雨初足
楼璹
麦黄雨初足，蚕老人愈忙。
辛勤减眠食，颠倒著衣裳。
丝肠映绿叶，练练金色光。
松明照夜屋，杜宇啼东冈。
色光
一眠·蚕眠白日静
楼璹
蚕眠白日静，鸟语青春长。
抱胫聊假寐，孰能事梳妆。
水边多丽人，罗衣踏春阳。
春阳无限思，岂知问农桑。
无限
择茧·大茧至八蚕
楼璹
大茧至八蚕，小茧止独蛹。
茧衣绕指柔，收拾拟何用。
冬来作缥絖，与儿御寒冻。
衣帛非不能，债多租税重。
租税
织·青镫映帏幙
楼璹
青镫映帏幙，络纬鸣井栏。
轧轧挥素手，风露凄已寒。
辛勤度几梭，始复成一端。
寄言罗绮伴，当念麻苧单。
辛勤
分箔·三眠三起余
楼璹
三眠三起余，饱叶蚕局促。
众多旋分箔，早晚磓满屋。
郊原过新雨，桑柘添浓绿。
竹閒快活吟，惭愧麦饱熟。
惭愧
经·素丝头绪多
楼璹
素丝头绪多，羡君好安排。
青鞋不动尘，缓步交去来。
眽眽意欲乱，眷眷首重回。
王言正如丝，亦付经纶才。

楼璹的诗词名句全集
